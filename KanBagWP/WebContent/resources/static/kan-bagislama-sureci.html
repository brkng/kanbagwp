<!DOCTYPE html PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html>
<head>
<meta content="text/html; charset=utf-8" http-equiv="Content-Type" />
<title>Kan Bağışlama Süreci</title>
</head>
<body>
<b>Kan Bağışlama Süreci</b><br/>

1. Bilgilendirme ve Form Doldurma :

Kan bağışı için kan merkezlerimize başvurduğunuzda, size okumanız ve doldurmanız için 4 sayfalık bir form verilir. Bu form,
1. "Kan Bağışçısı Bilgilendirme Formu" ve
2. "Kan Bağışçısı Sorgulama Formu" adında iki formdan oluşur.
Bu formda hem kan bağışı ile ilgili bilgiler yer alır, hem de gerek sizi, gerekse kanınızı alacak hastayı tıbben korumaya yönelik bazı sorular bulunur.
Sorularla veya kan bağışı ile ilgili merak ettiğiniz her şeyi merkezlerimizde görevli flebotomist (Hemşire) veya Doktorlarımıza danışabilirsiniz. Bu formda size özel hayatınızla ilgili de sorular bulunmaktadır. Bunların sorulması ve sizin tarafınızdan samimiyetle cevaplanması "Güvenli Kan" açısından son derece önemlidir. Vereceğiniz cevaplar, hem etik olarak hem de yasal olarak gizli tutulur.

2. Kayıt

Kimlik ve iletişim bilgileriniz görevli hemşire tarafından sisteme kayıt edilir. Resimli, TC Kimlik Numarasını içeren ve yasal olarak geçerli bir kimlik belgesi (Ehliyet, nüfus cüzdanı, pasaport vb) ibraz etmeniz yasa gereği zorunludur. Kayıttan hemen sonra Flebotomistimiz tarafından Tansiyon, Ateş, Nabız, Vücut Ağırlığı ve hemoglobin ölçümleri yapılır.
Form

3. Doktor Muayenesi

Kan merkezi doktorumuz, doldurduğunuz form ile birlikte tansiyon, ateş, vücut ağırlığı, nabız ve kan hemoglobin değerlerinizi inceledikten sonra sizi kısa bir fizik muayeneden geçirir. Ardından Sorgulama Formuna verdiğiniz yanıtlarla ilgili bir değerlendirme yapar. Kan bağışı için uygunsanız, kan bağış salonuna geçebilirsiniz.
Kan bağışı ile ilgili merak ettiğiniz her şeyi doktorlarımıza hiç çekinmeden sorabilirsiniz









4. Kan Bağışı İşlemi

Kan bağışı için özel olarak tasarlanmış kan alma yataklarına alınırsınız. Burada kan alma konusunda özel eğitim almış tecrübeli flebotomistlerimiz damara iğne ile girme işlemini gerçekleştirirler. Bu işlem için kullanılan iğneler steril ve tek kullanımlıktır, size kullanıldıktan sonra imha edilmek için ayrılırlar. Kan, kolunuzda bu işlem için en uygun bölge olan dirsek çukurundan alınır. Bu bölge kan alma işlemi öncesinde itinayla antiseptik solüsyonlarla temizlenerek işlem için hazır hale getirilir, steril şartlara uyularak damara iğne ile girilir. Kan verme işlemi nedeniyle herhangi bir hastalığın bağışçıya bulaşma riski yoktur. Kan alma işlemi esnasında kullanılan iğneler özel bir kesime sahiptir ve kayganlığını arttırmak için silikon ile kaplanmıştır fakat yine de sadece iğne dokuya girerken az miktarda acı hissedilir. Kan verme süresince ve sonrasında ağrı olmaz. İğnenin damara girmesini takiben kan torbası dolmaya başlar, 4-8 dakikada istenilen miktardaki kan alınmış olur. Standart olarak 450 ml kan alınır. İnsan vücudunda yaklaşık 5000-6000 ml kan vardır. Alınan bu miktardaki kan bağışçının sağlığı için her hangi bir risk oluşturmaz. Zira, bağışlamış olduğunuz kan, tüm kanınızın sadece %7-8'i kadardır.
Kan alma işlemi bittikten sonra iğne damardan çıkarılır; damar dışına küçük kanamalar olmaması için bir süre kolunuza baskı yapmanız ve yatakta yatmanız gerekecektir. Baskıyı lütfen flebotomistin size göstereceği şekilde yapınız, bu esnada iğnenin çıktığı yeri ovuşturmayınız; Kalkmak için acele etmeyiniz. Sağlığınız bizim için önemlidir.




5. İkram ve İstirahat

Kan bağışının ardından, 10-15 dakika istirahat edeceğiniz ikram bölümü başlar. Burada ikram edilen maden suyunun içilmesinde sıvı kaybının karşılanması açısından fayda vardır.



6. Kan Bağışı Sürecinden Sonra Dikkat Edilmesi Gerekenler;

Kan bağışı günlük yaşantınızın akışında önemli bir değişikliğe yol açmayacaktır. Ancak yine de dikkat edilmesi gereken bazı konular vardır:

    Sigara kullanıyorsanız kan bağışından sonra en az 30 dk geçmeden sigara içmeyiniz. Böyle bir durumda sigara kullanımı baş dönmesi, bulantı gibi şikayetlere yol açabilir.
    İlk birkaç saat kan verdiğiniz kolunuzla ağır şeyler taşımayınız. Bu kanamaya neden olabilir.
    İlk 4 saat boyunca her zaman olduğundan daha çok sıvı şeyler (su, kola, meyve suyu vb) almaya çalışınız.
    Bir sonraki öğünden önce alkollü içecekler almayınız. Alkol vücuttan sıvı kaybını arttıracağı için şikayetlere yol açabilir.
    Sporla uğraşıyorsanız kan bağışladığınız gün ağır spor faaliyetleri yapmayınız.
    Kan bağışladıktan sonraki ilk 4 saat aşırı sıcak ortamlarda (hamam, sauna gibi) bulunmayınız.
    Pilot, ticari araç şoförleri, tehlikeli makine operatörleri, yüksek yerlerde bedeni faaliyet gösteren meslek grupları vb.nin kan bağışladıktan sonra 24 saat işlerine ara vermeleri önerilir.
    Eğer baygınlık hissi, baş dönmesi olursa bir yere uzanın veya başınızı iki dizinizin arasına alacak şekilde oturunuz. 


</body>
</html>